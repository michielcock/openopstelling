# Doel van de open opstelling #

De open opstelling van boeken en tijdschriften heeft twee doelen:

1. het faciliteren van snelle toegang tot papieren materiaal
2. het creëren van een inspirerende studie- en onderzoeksomgeving

Veel studenten komen naar de bibliotheek voor de plek: een inspirerende plek die is afgebakend voor studie, waar afleiding  op afstand gehouden wordt. Zoals uit de cijfers van de Servicescan 2014 blijkt,  werken ze vaak met hun eigen materiaal en maken ze minder gebruik van de open opgestelde collectie. Studenten krijgen ook vaak (de gegevens van) benodigde literatuur door docenten aangereikt. Een open opstelling vervult daarom voor hen geen belangrijke rol bij discovery.

In het Instellingsplan VU 2015-2020 staat als ambitie voor onderwijs genoemd dat studenten zich breed ontwikkelen. Daarbij horen ook nieuwe opleidingen, zoals de bachelor Philosophy, Politics, Economics. Dat betekent dat áls studenten gebruik maken van de collectie, ze meer dan op dit moment verschillende onderdelen van de collectie nodig zullen hebben. Het is daarom belangrijk dat we onze collectie beschouwen als één geïntegreerde collectie, blijkend uit bijvoorbeeld één plaatsingssystematiek.
Ook versterking van de samenwerking met andere instellingen in de Amsterdamse regio staat in het instellingsplan genoemd. Dat betekent voor studenten dat ze meer dan nu van verschillende bibliotheken gebruik zullen maken. 

# Soorten materiaal #

In open opstelling worden daarom drie soorten materiaal geplaatst:

1. naslagwerken: materiaal voor snelle consultatie
2. voorgeschreven literatuur: materiaal dat voor veel gebruikers beschikbaar moet zijn
3. veel geleende boeken: materiaal waarvan veel gebruikers profiteren dat het snel beschikbaar is

Hieronder worden deze categorieën besproken. Daarbij wordt zowel de afbakening ten opzichte van de gesloten opstelling als de afbakening ten opzichte van de drie categorieën onderling besproken.

## Naslagwerken ##

Onder naslagwerken verstaan we die boeken die een gebruiker snel wil consulteren, zonder het boek van voor naar achter te lezen. Evidente voorbeelden hiervan zijn woordenboeken, encyclopediën en atlassen. Afhankelijk van het vakgebied kunnen ook andere documentsoorten in deze categorie vallen, zoals grammatica's of tekstedities. 

Als algemene criteria voor het plaatsen van materiaal op de studiezaal gelden:

* aansluitend bij huidig onderzoek en onderwijs
* geschikt voor snelle consultatie
* regelmatig geraadpleegd
* gezaghebbend: accuraat en betrouwbaar
* actueel
* uniek materiaal, niet gedekt door andere (digitale) bronnen
* het werk moet altijd beschikbaar zijn voor raadpleging, verifiëring

De naslagwerken zijn niet uitleenbaar, omdat ze zoveel mogelijk beschikbaar moeten blijven voor snelle raadpleging.

Voorbeelden van soorten materiaal die niet meer in open opstelling geplaatst zouden  moeten worden:

* Monografieën die niet voor snelle consultatie zijn, bijv. KA.00125.k: 9400[^voorbeeldenRem]
* Titels die ook online beschikbaar zijn (ofwel “eigen” bezit, ofwel gratis online), bijv. HA.02095.h: D.0130, HH.05282.h: DF 5040
* Titels met onderwerpen waar duidelijk geen vigerend onderzoek/onderwijs achter hangt, bijv. KX.25161.k: 6800 
* Verouderde naslagwerken, bijv. KX.00641.k: 133 
* Titels waarvoor gebruikers in eerste instantie toch op internet kijken, bijv. HM.02115.h: EB 0090
* Titels waarvan de UB VU meer dan x-exemplaren in bezit heeft, bijv. KN.25243.k: 4200.  
Dat er meerdere exemplaren nodig waren, betekent dat ze hoogstwaarschijnlijk niet voor snelle consultatie gebruikt werden: voor snelle consultatie had één exemplaar (dat steeds na korte tijd weer voor een volgende gebruiker beschikbaar was) volstaan.[^woordenboeken] Titels zijn in het verleden alleen in meervoud aangeschaft wanneer ze voorgeschreven werden bij het onderwijs. Wanneer het boek ook nu nog voorgeschreven is, zou het in de collectie voorgeschreven literatuur moeten staan. Wanneer het dat niet meer is, kan het in de gesloten opstelling geplaatst worden.

Woordenboeken voor moderne vreemde talen (Engels, Frans, Duits, Spaans, Italiaans) worden bij elkaar geplaatst in een groep 'algemeen'.

Met de invoering van het smart@work-concept bij faculteiten is de ruimte die onderzoekers hebben voor hun eigen verzameling boeken verminderd. Voor naslagmateriaal zijn ze daarmee sterker afhankelijk geworden van de open opstelling van de bibliotheek.

[^voorbeeldenRem]: Deze voorbeelden zijn gekozen door Rem ter Hofstede.
[^woordenboeken]: Met misschien zeldzame uitzonderingen als woordenboeken moderne vreemde talen.

## Voorgeschreven literatuur ##

De tentamenliteratuur is populair, blijkt zowel uit de uitleencijfers als uit de evaluatie van het Minerva-project. Deze categorie zou daarom ook in de nieuwe open opstelling terug moeten komen.

In deze categorie vallen boeken die een aantal jaren aaneen of bij meerdere colleges voorgeschreven worden, maar ook boeken die voor een (eenmalig) college gedurende een korte tijd voor de betrokken studenten beschikbaar moeten zijn. 

Omdat de samenstelling van deze categorie het meest aan verandert, is het belangrijk om voor het plaatsen van deze voorgeschreven literatuur een werkproces te ontwerpen dat niet te belastend is voor de backoffice.  
De boeken in de tentamenliteratuurkast staan nu niet per college geordend, maar hebben hun vaste plek geordend op plaatskenmerk, wat betekent dat bij verandering van plaats metadata aangepast moet worden. Dit is in tegenstelling tot collegeplanken bij andere UB's (zoals bijv. in Leiden of Utrecht), waar boeken voor collegeplanken op een speciale manier uitgeleend worden, waardoor er door de backoffice geen werk aan de metadata gedaan hoeft te worden. Het heeft wel als gevolg dat in die bibliotheken collegemateriaal niet aan studenten uitleenbaar is, aangezien het al als het ware aan de collegeplank is uitgeleend. Studenten kunnen daar het collegemateriaal alleen binnen de bibliotheek gebruiken.

De manier waarop het nu is ingericht, heeft de volgende voordelen:

* boeken die voor meerdere vakken zijn voorgeschreven, staan niet bij slechts één daarvan
* boeken die telkens weer voorgeschreven worden, hoeven niet steeds opnieuw terugontvangen en geplaatst te worden
* boeken kunnen uitgeleend worden

De manier waarop het nu is ingericht, heeft de volgende nadelen:

* boeken van één college staan niet bij elkaar
* voor boeken die relatief korte tijd beschikbaar moeten zijn moet metadata aangepast worden

Alle boeken die in de studiegids als voorgeschreven literatuur genoemd staan, worden in deze categorie opgenomen. Daarnaast kan een boek op aanvraag van de docent hier geplaatst worden. Voorgeschreven literatuur waarvan een exemplaar aanwezig is in de collectie naslagwerken wordt niet nogmaals in de collectie voorgeschreven literatuur opgenomen.

De mogelijkheden van het werkproces hebben ook invloed op de criteria aan de hand waarvan bepaald wordt of een boek in de naslagwerkencollectie of in de tentamenliteratuurkast geplaatst moet worden.


## Veel geleende boeken ##

Omdat boeken uit de gesloten opstelling niet direct aan de gebruiker geleverd worden, maar in twee pakrondes per dag verzameld worden, is het voor gebruikers prettiger als zoveel mogelijk in open opstelling staat. Van de kant van gebruikers kwam zowel bij KTO5 als bij de evaluatie van het Minerva-project de vraag naar meer boeken in open opstelling. Ook het team Logistiek leverde als wens meer ruimte voor leenbaar materiaal. Aan deze vraag kunnen we het beste tegemoet komen door ook boeken die veel geleend worden in open opstelling te zetten. 

Jan-Maarten Pauw heeft ook aangegeven dat het voor Logistiek niet per se efficiënter is om boeken uit open opstelling uit te halen en voor klanten klaar te zetten dan ze uit de gesloten opstelling te halen. Die belasting zouden we kunnen verlagen door:

* verbetering van de plaatsing, zodat het voor Logistiek gemakkelijker is om boeken terug te vinden.
* verhoging van het aantal keer dat een boek geleend moet zijn om in open opstelling te komen

Een alternatief zou ook kunnen zijn om boeken uit open opstelling in het geheel niet meer door Logistiek te laten uithalen. Gebruikers halen boeken zelf uit de kast. Alleen als een boek uitgeleend is, kan het gereserveerd worden en wordt het na terugontvangst voor de volgende lener klaargezet.

