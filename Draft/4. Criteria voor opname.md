## Doel van de open opstelling ##

De open opstelling van boeken en tijdschriften heeft twee doelen:

1. het faciliteren van snelle toegang tot papieren materiaal
2. het creëren van een inspirerende studie- en onderzoeksomgeving

Veel studenten komen naar de bibliotheek voor de plek: een inspirerende plek die is afgebakend voor studie, waar afleiding  op afstand gehouden wordt. Zoals uit de cijfers van de Servicescan 2014 blijkt,  werken ze vaak met hun eigen materiaal en maken ze minder gebruik van de open opgestelde collectie. Studenten krijgen ook vaak (de gegevens van) benodigde literatuur door docenten aangereikt. Een open opstelling vervult daarom voor hen geen belangrijke rol bij discovery.

Met de invoering van het smart@work-concept bij een aantal faculteiten is de ruimte die onderzoekers hebben voor hun eigen verzameling boeken verminderd. Het zou kunnen zijn dat men voor naslagmateriaal daarmee sterker afhankelijk geworden is van de open opstelling van de bibliotheek.

In het Instellingsplan VU 2015-2020 staat als ambitie voor onderwijs genoemd dat studenten zich breed ontwikkelen. Daarbij horen ook nieuwe opleidingen, zoals de bachelor Philosophy, Politics, Economics. Dat betekent dat áls studenten gebruik maken van de collectie, ze meer dan op dit moment verschillende onderdelen van de collectie nodig zullen hebben. Het is daarom belangrijk dat we onze collectie beschouwen als één geïntegreerde collectie.

Ook versterking van de samenwerking met andere instellingen in de Amsterdamse regio staat in het instellingsplan genoemd. Dat betekent voor studenten dat ze meer dan nu van verschillende bibliotheken gebruik zullen maken. 

## Soorten materiaal ##

In open opstelling worden daarom drie soorten materiaal geplaatst:

1. naslagwerken: materiaal voor snelle consultatie
2. voorgeschreven literatuur: materiaal dat voor veel gebruikers beschikbaar moet zijn
3. veel geleende & nieuwe boeken: materiaal waarvan veel gebruikers profiteren dat het snel beschikbaar is

Hieronder worden deze categorieën besproken. Daarbij wordt zowel de afbakening ten opzichte van de gesloten opstelling als de afbakening ten opzichte van de drie categorieën onderling besproken.

### Naslagwerken ###

Onder naslagwerken verstaan we die boeken die een gebruiker snel wil consulteren, zonder het boek van voor naar achter te lezen. Evidente voorbeelden hiervan zijn woordenboeken, encyclopediën en atlassen. Afhankelijk van het vakgebied kunnen ook andere documentsoorten in deze categorie vallen, zoals grammatica's of tekstedities. 

Als algemene criteria voor het plaatsen van materiaal op de studiezaal gelden:

* aansluitend bij huidig onderzoek en onderwijs
* geschikt voor snelle consultatie
* regelmatig geraadpleegd
* gezaghebbend: accuraat en betrouwbaar
* actueel
* uniek materiaal, niet gedekt door andere (digitale) bronnen
* het werk moet altijd beschikbaar zijn voor raadpleging, verifiëring

De beoordeling of een titel aan deze criteria voldoet, berust op expertise van de vak/themaspecialist, in samenspraak met gebruikers van de primaire doelgroep. Uitleencijfers van naslagwerken zijn daarbij een interessant gegeven, omdat het enerzijds een bewijs is voor daadwerkelijk gebruik, maar anderzijds ook een aanwijzing kan zijn dat dat gebruik niet de snelle consultatie is die een noodzakelijke voorwaarde is voor een naslagwerk.

De naslagwerken zijn niet uitleenbaar, omdat ze zoveel mogelijk beschikbaar moeten blijven voor snelle raadpleging.

Voorbeelden[^voorbeeldenRem] van soorten materiaal die niet meer in open opstelling geplaatst zouden  moeten worden:

* Monografieën die niet voor snelle consultatie zijn[^vbmonografie]
* Titels die ook online beschikbaar zijn (ofwel betaalde toegang ofwel gratis online)[^vbookonline]
* Titels met onderwerpen waar duidelijk geen vigerend onderzoek/onderwijs achter hangt[^vbgeeno&o] 
* Verouderde naslagwerken[^vbverouderd]
* Titels met informatie waarvoor gebruikers in eerste instantie toch op internet kijken[^vbinternet]
* Titels waarvan de UBVU meer dan x-exemplaren in bezit heeft[^vbmeerdan1]  
Dat er meerdere exemplaren nodig waren, betekent dat ze hoogstwaarschijnlijk niet voor snelle consultatie gebruikt werden: voor snelle consultatie had één exemplaar (dat steeds na korte tijd weer voor een volgende gebruiker beschikbaar was) volstaan.[^woordenboeken] Titels zijn in het verleden alleen in meervoud aangeschaft wanneer ze voorgeschreven werden bij het onderwijs. Wanneer het boek ook nu nog voorgeschreven is, zou het in de collectie voorgeschreven literatuur moeten staan. Wanneer het dat niet meer is, kan het in de gesloten opstelling geplaatst worden.

Woordenboeken voor moderne vreemde talen (Engels, Frans, Duits, Spaans, Italiaans) worden bij elkaar geplaatst in een groep 'algemeen'.

Voor Bijzondere Collecties gelden dezelfde criteria voor naslagwerken.

[^voorbeeldenRem]: Deze voorbeelden zijn gekozen door Rem ter Hofstede.
[^vbmonografie]: Bijv. KA.00125.k: 9400: The fashionable lady in the 19th century / by Charles H. Gibbs-Smith, <http://cat.ubvu.vu.nl/webopac/LinkToVubis.csp?DataBib=2:1655992>
[^vbookonline]: Bijv. HA.02095.h: D.0130: Repertorium van geschiedschrijvers in Nederland 1500-1800 / samengest. door E.O.G. Haitsma Mulier, G.A.C. van der Lem ; met medew. van P. Knevel, <http://cat.ubvu.vu.nl/webopac/LinkToVubis.csp?DataBib=2:908395>. Ook HH.05282.h: DF 5040: The Oxford dictionary of Byzantium / Alexander P. Kazhdan ed. in chief ; Alice-Mary Talbot, executive ed. ... [et al.], <http://cat.ubvu.vu.nl/webopac/LinkToVubis.csp?DataBib=2:915247>
[^vbgeeno&o]: Bijv. KX.25161.k: 6800: Wandteppiche / Heinrich Göbel, <http://cat.ubvu.vu.nl/webopac/LinkToVubis.csp?DataBib=2:301996>
[^vbverouderd]: Bijv. KX.00641.k: 133: The Irish museums guide / [ed. by Seán Popplewell, <http://cat.ubvu.vu.nl/webopac/LinkToVubis.csp?DataBib=2:784612>
[^vbinternet]: Bijv. HM.02115.h: EB 0090: The signers of the Declaration of Independence : a biographical and genealogical reference / by Della Gray Barthelmas ; with a forew. by Frank Borman, <http://cat.ubvu.vu.nl/webopac/LinkToVubis.csp?DataBib=2:303241>
[^vbmeerdan1]: Bijv. KN.25243.k: 4200: Architectuur van de 20e eeuw / Peter Gössel, Gabriele Leuthäuser ; [biografieën: Eva Schickler ; vert. uit het Duits: Antoon Berentsen ; red.: Gerda Leegsma], <http://cat.ubvu.vu.nl/webopac/LinkToVubis.csp?DataBib=2:929925>
[^woordenboeken]: Met misschien zeldzame uitzonderingen als woordenboeken moderne vreemde talen.

### Voorgeschreven literatuur ###

De voorgeschreven literatuur[^lievervoorgeschreven] is populair, blijkt zowel uit de uitleencijfers als uit de evaluatie van het Minerva-project. Deze categorie zou daarom ook in de nieuwe open opstelling terug moeten komen.

Alle boeken die in de studiegidsen als voorgeschreven literatuur genoemd staan, worden in deze categorie opgenomen. Daarnaast kan een boek op aanvraag van de docent hier geplaatst worden. Voorgeschreven literatuur waarvan een exemplaar aanwezig is in de collectie naslagwerken wordt niet nogmaals in de collectie voorgeschreven literatuur opgenomen.

Omdat de samenstelling van deze categorie het meest aan verandert, is het belangrijk om voor het plaatsen van deze voorgeschreven literatuur een werkproces te ontwerpen dat niet te belastend is voor de backoffice.  
De boeken in de huidige tentamenliteratuurkast staan nu niet per college geordend, maar hebben hun vaste plek geordend op plaatskenmerk, wat betekent dat bij verandering van plaats metadata aangepast moet worden. Dit is in tegenstelling tot collegeplanken bij andere UB's (zoals bijv. in Leiden of Utrecht), waar boeken voor collegeplanken op een speciale manier uitgeleend worden, waardoor er door de backoffice geen werk aan de metadata gedaan hoeft te worden. Het heeft wel als gevolg dat in die bibliotheken collegemateriaal niet aan studenten uitleenbaar is, aangezien het al als het ware aan de collegeplank is uitgeleend. Studenten kunnen daar het collegemateriaal alleen binnen de bibliotheek gebruiken.

De manier waarop het nu is ingericht, heeft de volgende voordelen:

* boeken die voor meerdere vakken zijn voorgeschreven, staan niet bij slechts één daarvan
* boeken die telkens weer voorgeschreven worden, hoeven niet steeds opnieuw terugontvangen en geplaatst te worden
* boeken kunnen uitgeleend worden

De manier waarop het nu is ingericht, heeft de volgende nadelen:

* boeken van één college staan niet bij elkaar
* voor boeken die relatief korte tijd beschikbaar moeten zijn, moet (tijdelijk) metadata aangepast worden; dat is een ingrijpender wijziging dan het uitlenen van boeken

De mogelijkheden van het werkproces hebben ook invloed op de criteria aan de hand waarvan bepaald wordt of een boek bij de naslagwerken of bij de voorgeschreven literatuur geplaatst moet worden.
De voordelen van het huidige systeem zouden ook gerealiseerd kunnen worden door boeken die voor meerdere vakken of een aantal jaar achter elkaar voorgeschreven worden in de collectie naslagwerken op te nemen. Het nadeel daarvan is echter dat het de grenzen van de categorie 'naslagwerk' en 'voorgeschreven literatuur' vervaagt en het daarom voor gebruikers minder duidelijk is waar welk boek te vinden zal zijn. Het voordeel van uitleenbaarheid is belangrijk, vooral omdat de beschikbare ruimte in de buurt van de collectie beperkt is. Als studenten alleen van de collectie voorgeschreven literatuur gebruik zouden kunnen maken binnen de leeszaal, zou dat gezien de populariteit een grote druk op de beschikbare studieplekken leggen, ten koste van degenen die bijv. de naslagcollectie willen gebruiken. Al met al lijkt de huidige werkwijze de beste optie.

[^lievervoorgeschreven]: In plaats van de nu gebruikelijke term 'tentamenliteratuur' gebruiken we hier 'voorgeschreven literatuur', omdat die generieke term recenter meer gebruikelijk is. Het gaat ook om alle boeken die door de docent worden voorgeschreven, onafhankelijk van de precieze toetsvorm (tentamen of bijv. presentatie en paper) van het vak.

### Veel geleende & nieuwe boeken ###

Omdat boeken uit de gesloten opstelling niet direct aan de gebruiker geleverd worden, maar in twee pakrondes per dag verzameld worden, is het voor gebruikers prettiger als zoveel mogelijk in open opstelling staat. Van de kant van gebruikers kwam zowel bij KTO5 als bij de evaluatie van het Minerva-project de vraag naar meer boeken in open opstelling. Ook het team Logistiek leverde als wens meer ruimte voor leenbaar materiaal. Aan deze vraag kunnen we het beste tegemoet komen door  boeken die veel geleend worden en nieuwe toevoegingen aan de collectie in open opstelling te zetten. 

Jan-Maarten Pauw heeft aangegeven dat het voor Logistiek niet per se efficiënter is om boeken uit open opstelling uit te halen en voor klanten klaar te zetten dan ze uit de gesloten opstelling te halen. Die belasting zouden we kunnen verlagen door:

* verbetering van de plaatsing, zodat het voor Logistiek gemakkelijker is om boeken terug te vinden.
* verhoging van het aantal keer dat een boek geleend moet zijn om in open opstelling te komen

Een alternatief zou ook kunnen zijn om boeken uit open opstelling in het geheel niet meer door Logistiek te laten uithalen. Gebruikers halen boeken zelf uit de kast. Alleen als een boek uitgeleend is, kan het gereserveerd worden en wordt het na terugontvangst voor de volgende lener klaargezet.

De precieze parameters voor 'veelgeleend' moeten nog bepaald worden, op basis van bijv. exact beschikbare ruimte en de best voorspellende waarde.

Het is voor vak/themaspecialisten niet altijd mogelijk bij aanschaf te voorspellen welke boeken veel uitgeleend worden. Bovendien kan het voor gebruikers interessant zijn om nieuwe aanwas van de collectie direct te kunnen bekijken. Dit zijn twee argumenten om ook nieuwe toevoegingen aan de collectie in open opstelling te plaatsen. Na een bepaalde (nog vast te stellen) periode kunnen boeken die minder dan een bepaald (nog vast te stellen) aantal keer geleend zijn verplaatst worden naar de gesloten opstelling.

### Beslisbomen ###

Het bepalen waar een boek geplaatst moet worden, gebeurt aan de hand van beslisbomen, onderverdeeld op basis van de locatie waar het boek zich nu bevindt, zie de bijlage.
