# Huidig gebruik #

## Uitleencijfers ##

Het totaaloverzicht is te vinden in de bijlage. De gebruikte cijfers betreffen jan. 2014 - april 2015. In eerste instantie maken we onderscheid tussen de collectie op de 2e etage en die op de 9e/10e etage. In de bijlage is zoveel mogelijk onderscheid naar vakgebied gemaakt. Als indicatie voor het gebruik van naslagwerken zijn uitleencijfers slechts beperkt bruikbaar.

| |  | 2 | 9/10 |  
| --- | --- | :------: | :------: |  
| uitleenbaar | % uitgeleend | 49,5 | 29,6 |  
| | gemiddeld aantal uitleningen per geleende band | 2,2 | 1,7 |  
| naslagwerken | % uitgeleend | 2,6 | 2,6 |  
| | gemiddeld aantal uitleningen per geleende band | 1,6 | 1,5 |  
| tentamenliteratuur | % uitgeleend | 41,0 | 35,3 |  
|  | gemiddeld aantal uitleningen per geleende band | 4,6 | 2,6 |  
[Vergelijking van open opstelling op 2 en 9/10]

Uit dit overzicht blijkt dat uitleenbaar materiaal en tentamenliteratuur op 2 meer gebruikt wordt dan op 9/10. Zowel het percentage geleende banden als het gemiddeld aantal keer dat een geleende band  is uitgeleend is hoger. De uitleencijfers voor naslagwerken zijn (vrijwel) gelijk.

|  | 2 | 9/10 |  
| --- | :------: | :------: |  
| % uitgeleend | 2,5 | 4,0 |  
| gemiddeld aantal uitleningen per geleende band | 1,3 | 1,3 |
[Vergelijking  van gesloten opstelling van 2 en 9/10[^verdieping]]

Hieruit blijkt dat van de banden in gesloten opstelling van 9/10 een groter percentage is geleend dan van 2. Het gemiddeld aantal uitleningen is gelijk.

De betere cijfers voor de open opstelling op 2 zijn een aanwijzing dat ook voor de collectie van 9/10 betere cijfers haalbaar zouden zijn. Het hogere percentage van geleend materiaal uit de gesloten opstelling 9/10 suggereert dat er materiaal uit de gesloten opstelling naar een open opstelling verplaatst zou kunnen worden. Op basis van deze cijfers is echter niet vast te stellen hoe groot de voorspellende waarde is: wordt wat in jaar X geleend wordt ook in jaar X+1 veel geleend? Hierbij zou er ook een verschil per vakgebied kunnen zijn. 

Van het vakgebied ACW is uit de gesloten opstelling een percentage banden geleend dat ruim binnen de spreiding valt van leenpercentages uit de open opstelling: maar liefst 25,9% daarvan is een keer geleend. Ter vergelijking: van de tien vakgebieden zijn er vier die dat uitleenpercentage niet halen voor de open opstelling. Ook het aantal gemiddeld aantal keren dat een band is uitgeleend is hoog: het ligt op hetzelfde niveau als het gemiddelde voor de gehele open opstelling van 9/10.

De vakgebieden met een heel kleine collectie uitleenbaar materiaal in open opstelling (Archeologie, GLTC/Patristiek, Oriëntalia en Oude Geschiedenis) scoren het minst in het gemiddeld aantal keer dat een band geleend wordt. Dit cijfer is voor de open opstelling van deze vakgebieden zelfs lager van voor de gesloten opstelling. Tegelijkertijd scoren deze collecties hoog in percentage materiaal dat uit de gesloten collecties geleend wordt,[^percentage] terwijl het gemiddeld aantal leningen per band niet afwijkt. De conclusie moet zijn de samenstelling van deze open opstelling op dit moment niet optimaal is. Op basis van deze cijfers is het niet goed mogelijk om te onderzoeken of een betere verdeling mogelijk is; daarvoor zouden gedetailleerdere overzichten op titelniveau nodig zijn.

[^verdieping]: Gemakshalve gebruiken we hier ook de noemers '2' en '9/10' voor vakgebieden waarvan de open opstelling op die verdiepingen is; de daadwerkelijke verdieping waar de gesloten opstelling is, doet hier niet ter zake.
[^percentage]: Archeologie en Oude Geschiedenis scoren bijvoorbeeld met resp. 9,9% en 9% nauwelijks slechter dan de open opstelling van GLTC/Patristiek met 10%. 


## Huidige waardering door gebruikers: evaluaties ##

De evaluatie van het Minerva-project is al besproken onder 'Eerdere projecten bij de UBVU'.

Daarnaast beschikken we over de volgende algemene evaluaties:

1. UBVU KTO 5 (2013)
2. VU Servicescan 2014

### UBVU KTO 5 (2013) ###

Uit de opmerkingen bij deze enquête bleek dat

> bij sommigen behoefte [is] aan verruiming van de openstelling. Enkelen ervaren de levertijd als lang, anderen vind[en] de rubrieksindeling onduidelijk.[p. 26][#kto5]

![Opmerkingen over open opstelling](../../openopstelling/afbeeldingen/KTO5_problemen_verkleind.png)

 [#kto5]: H. Onkenhout & W. Peters, UB VU KTO Tevredenheidsonderzoek, Amsterdam: 2013
  
### VU Servicescan 2014 ###

Deze gegevens zijn de meest recente die beschikbaar zijn; de servicescan 2015 heeft weliswaar al plaatsgevonden, maar de uitkomsten ervan zijn op dit moment nog niet beschikbaar.

Er is een duidelijk verschil tussen medewerkers en studenten in het gebruik van de studiezalen en de open opstelling. Van studenten heeft 55% gebruik gemaakt van de studie/leeszalen en 30% van de collectie in open opstelling. Van medewerkers heeft 11% de studie/leeszalen gebruikt en 21% de collectie. Een groot deel van de studenten maakt dus gebruik van de studie/leeszaal zonder de open opgestelde collectie te gebruiken, terwijl een groot deel van de medewerkers de collectie gebruikt zonder de studie/leeszaal te gebruiken.

Het aantal boeken/tijdschriften in de open opstelling wordt door studenten beoordeeld met een 3,5 (n=503), door medewerkers met een 3,4 (n=58). Dat is iets lager dan de gemiddelde score van de UB als geheel (resp. 3,7 en 3,8). Van de diensten van de UB worden de studie/leeszalen het minst beoordeeld, maar dat wordt meer veroorzaakt door (het gebrek aan) faciliteiten dan door de collectie.

In de verbeterplannen die door UB naar aanleiding van de servicescan zijn gemaakt, zijn geen specifieke acties met betrekking tot de open opstelling opgenomen.

## Inventarisatie bij medewerkers UB ##

We hebben een inventarisatie gedaan van wensen met betrekking tot de open opstelling onder de medewerkers van Logistiek, Publieksdiensten en Academic Support. De uitkomsten hiervan:

1. Logistiek
	*  één plaatsingssysteem
	*  boeken worden altijd volgens het plaatsingssysteem in de kast gezet
	*  terugdringing van het aantal naslagwerken, zodat er meer ruimte ontstaat voor leenbaar materiaal 
2. Publieksdiensten
	* plaatsen van tentamenliteratuur dicht bij balie
	* indeling per vakgebied, met eerst uitleenbaar materiaal, dan naslagwerken
	* bij naslagwerken plaatsing op plaatskenmerk
3. Academic Support
	* alle tentamenliteratuur bij elkaar
	* één rubriek met alle woordenboeken 
	* één systematiek voor naslagwerken
	* duidelijke indeling en bewegwijzering
	* VU-publicaties niet meer opstellen
	* gratis blaadjes los van wetenschappelijke tijdschriften

Over de volgende punten kwamen in de inventarisatie verschillende meningen naar voren:

* wel of niet opstellen van uitleenbaar materiaal
* wel of niet opstellen van gebonden jaargangen van tijdschriften
* opstellen van lopende jaargangen tijdschriften per vakgebied of bij elkaar

## Knelpunten ##


### Plaatsing ###

In de huidige situatie zijn er meerdere plaatsingssystemen, geërfd vanuit eerdere open opstellingen. Voor een bibliotheekgebruiker die vaker gebruik heeft gemaakt van de collectie van een bepaald vakgebied zal het plaatsingssysteem meestal inzichtelijk geworden zijn. Voor geheel nieuwe gebruikers, maar belangrijker nog voor mensen die interdisciplinair werk doen en daarom een boek uit een ander vakgebied nodig hebben is het huidige systeem onbruikbaar.

Op 2 wordt voor naslagwerken, uitleenbaar materiaal en tentamenliteratuur dezelfde plaatsingssystematiek gebruikt. Het systeem suggereert dat er één doorlopend alfabet is, maar door het onderscheid tussen de drie categorieën komt het voor dat drie boeken met opeenvolgende plaatskenmerken niet naast elkaar, maar in geheel verschillende kasten staan. 

Op 9/10 staan de naslagwerken voor alle vakgebieden (met uitzondering van Godgeleerdheid) op rubrieksnummer. Dat betekent dat boeken twee plaatskenmerken en dus ook twee stickers bevatten: één met het plaatskenmerk en één met het rubrieksnummer. De plaatsing binnen een rubrieksnummer is op plaatskenmerk.

In de catalogus is onduidelijk of een boek in de categorie 'naslagwerk', 'uitleenbaar' of 'tentamenliteratuur' staat. Ook de plaats van deze categorieën ten opzichte van elkaar verschilt per vakgebied en is niet duidelijk voor gebruikers.

Specifieke problemen voor enkele afzonderlijke vakgebieden:

* Bij Beta: onderdelen van het plaatskenmerk in de catalogus staan niet in de logische volgorde. Het boek met als plaatskenmerk -.00041.iz vindt een gebruiker eerst onder iz, en daarbinnen onder nummer 00041. Bij alle andere collecties zou het plaatskenmerk eerst de letters, dan de cijfers bevatten. Ook de stickers op de boeken zijn precies omgekeerd aan die van de andere collecties: bij beta staat het nummer boven de letters.
* Bij Godgeleerdheid: er wordt gewerkt met planknummers die inmiddels zozeer gegroeid zijn, dat ze vijf planken beslaan. Elk boek heeft weliswaar een plaatskenmerk, maar dat zegt niets over de plaats van het boek op de plank.
* Bij Sociale Wetenschappen: de collectie Sociale Wetenschappen staat niet als geheel bij elkaar. Tussen Sociologie en de overige vakgebieden staan collecties van Rechten en Psychologie & Pedagogiek; plaatskenmerken van Sociologie beginnen met SA, terwijl die voor de andere beginnen met L of P. Voor Bestuurswetenschappen en Politicologie, Communicatiewetenschappen en Organisatiewetenschappen zijn er te weinig signaturen, voor Antropologie juist teveel.


### Collectie ###

Met betrekking tot collectie zijn de volgende problemen geconstateerd:

* collectie naslagwerken is te uitgebreid en/of verouderd
* er zijn geen criteria vastgelegd voor wat beschouwd wordt als naslagwerk
* de collectie tentamenliteratuur is samengesteld op basis van studiegidsen en niet recent herzien
* de collectie uitleenbare werken kan (nog) beter aansluiten op daadwerkelijk gebruik
* hetzelfde boek staat nu meerdere keren in de open opstelling, op verschillende plaatsen (bijv. FA 07058 en QM 10011, TA 21421 en TA 21453, -.00041.IZ en EP 03550)
* boeken over hetzelfde onderwerp staan nu bij verschillende vakgebieden, bijv. op het gebied van HRM (FA 07099, EP 03641, QA 11087, QN 09147)

