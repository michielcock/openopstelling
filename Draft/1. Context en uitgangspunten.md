## Aanleiding: 1 balie in HG ##

Het is de ambitie van de UB om op de begane grond van het hoofdgebouw één bibliotheeklocatie met één balie te creëren, voor alle vakgebieden behalve Geneeskunde. Omdat dat op korte termijn niet gerealiseerd kan worden, willen we in de tussentijd op de 1e verdieping de balie, open opstelling en leeszaal Bijzondere Collecties situeren.  

In dit document beschrijven we onze visie op deze open opstelling, aan de hand van drie vragen:

1. voor welk doel stellen we materiaal op?
2. welk materiaal is dat dan?
3. op welke manier wordt het vindbaar gemaakt?

## Beschrijving in beleidsplan ##

In ‘Hotspot voor Content. Meerjarenbeleidsplan 2014-2016’ (p. 6) staat:

> Ad c *De UB in het hoofdgebouw met één servicebalie* 

> Om tegemoet te komen aan de behoefte van hun studenten investeren universiteiten vele miljoenen in nieuwe bibliotheekgebouwen of ingrijpende renovaties. Ook voor de VU valt hier nog veel te winnen. Onder regie van de VU Campus Ontwikkeling kan in de B-toren in het hoofdgebouw op termijn een passende huisvesting voor de UB gerealiseerd worden, duidelijk zichtbaar vanaf de straat en makkelijk vindbaar vanuit de hal in het hoofdgebouw. Wie de UB binnenkomt ziet direct de servicedesk van waaruit alle diensten ter plaatse worden aangeboden. **In de nabijheid van deze balie en binnen het gezichtsveld van de baliemedewerkers bevindt zich een leeszaal voor bijzondere collecties, waar archiefmateriaal en ander niet-uitleenbaar, zeldzaam, kwetsbaar en/of kostbaar (erfgoed) materiaal ingezien kan worden.** Op de lager gelegen verdiepingen is tevens **ruimte voor een open opgestelde collectie voor vakgebieden die daaraan behoefte hebben, voor studieplaatsen in verschillende varianten** en voor werkruimte voor alle bibliotheekmedewerkers middels het smart@work concept. De ruimtes op de hoger gelegen etages zijn beschikbaar voor gevarieerde studieplekken, waarmee het aantal studieplekken in de B-toren sterk kan worden vergroot. Functionerend met één balie kunnen de openingstijden worden uitgebreid. Voor het realiseren van al deze plannen in samenspraak met FCO en IT is meer tijd nodig dan de hier besproken periode. Het doen van (voorlopige) aanpassingen zodat gewerkt kan worden vanuit één balie is echter noodzakelijk om aan de bezuinigingsopdracht binnen de Nieuwe Bedrijfsvoering VU te kunnen voldoen.

## Andere universiteitsbibliotheken & secundaire literatuur ##

### Andere universiteitsbibliotheken ###

Op twee manieren hebben we informatie verzameld over herinrichting van open opstellingen bij andere bibliotheken in Nederland:

1. door middel van een vraag naar recente ervaringen, gesteld (via de betreffende maillijst) aan de UKB-werkgroep Collectiemanagement, de CAMBIN en  vakreferenten Geschiedenis
2. op basis van projectdocumenten van de UB Leiden

De informatie uit Nijmegen en Leiden viel op door de mate van detail: deze bibliotheken leverden specifieke criteria voor materiaal in open opstelling (zie de bijlage).

De lessen hieruit:

* materiaal moet actueel zijn
* materiaal moet relevant zijn voor huidig onderwijs en/of onderzoek
* geen verdubbeling (binnen open opstelling, maar ook niet tussen open opstelling en digitaal materiaal)
* de decoratieve functie van kasten met boeken is belangrijk
* belangrijk is ook het gemak waarmee boeken aangevraagd kunnen worden: meerdelige werken waarvan het voor gebruiker lastig is om het juiste deel aan te vragen kunnen beter in open opstelling gezet worden

Verschil van inzicht is er over uitleenbaarheid van materiaal. Uit de CAMBIN kwam de aanbeveling om geen niet-uitleenbaar materiaal in open opstelling te plaatsen, maar bijvoorbeeld bij de locatie UB van de UBL (met vooral collectie op het gebied van de Geesteswetenschappen) staat alleen niet-uitleenbaar materiaal open opgesteld.


### Literatuur ###

De secundaire literatuur is niet gedetailleerd over de inrichting van open opstellingen, maar signaleert algemene trends, zoals het vergroten van het aantal studieplekken ten koste van collectie en het grote belang van een aangename omgeving. Twee voorbeelden hiervan:

In juni 2011 stond in de Taiga Forum Provocative Statements[^taiga2011]:

> Within five years, graduate students and faculty will fill all their information needs online, never coming into the library, yet they will continue to idealize the library as a sacred place to commune with books. Libraries will respond by flipping their stacks into designer reading rooms that use books as decor.

Lewis [p. 172][#Lewis:2013] schrijft:

> By the early 2020s it is easy to imagine the following. Print collections will have been reduced by at least half in most academic libraries. The space will be used for a combination of enhanced reader spaces and other activities. 

Een goed overzicht van de literatuur is te vinden in Sun & Chen [#Sun/Chen2012][]. 

Zij beschrijven bovendien als enige een model voor inrichting van een open opstelling, gebaseerd op gebruik en met inzet van RFID. Het model bevat drie verschillende onderdelen van de collectie:

![Model van Sun & Chen](../../openopstelling/afbeeldingen/sun_chen_model_2.png)

* Nieuwe boeken worden geplaatst in de 'small section'
* Uitgeleende boeken worden na terugkomst een week in de 'small section' geplaatst, daarna verplaatst naar de 'medium section'
* Boeken die een jaar in de 'medium section' hebben gestaan (d.w.z boeken die een jaar niet uitgeleend zijn) worden verplaatst naar de 'large section'
* De 'small section' is een open opstelling, de 'medium' en 'large section' zijn  gesloten opstellingen
* In de 'medium section' worden boeken niet op plaatsingscode, maar willekeurig geplaatst; hun locatie wordt geautomatiseerd in het bibliotheeksysteem verwerkt op basis van RFID.

We moeten hier de volgende kanttekeningen bij maken:

* Het model gaat ervan uit dat al het materiaal in open opstelling uitleenbaar is, en maakt bijvoorbeeld geen onderscheid tussen uitleenbaar materiaal en niet-uitleenbare naslagwerken.
* Niet duidelijk is hoe gebruikers boeken in de 'small section' kunnen localiseren.
* In hun beschrijving van nadelen gaan ze uit van een bestaande situatie waarin gebruikers directe toegang hebben tot al het materiaal. Aangezien onze gebruikers al gewend zijn aan een gesloten opstelling, is dit nadeel in onze situatie minder van toepassing.

Interessant voor onze situatie is:

* het idee om de samenstelling van de open opstelling dynamisch te maken op basis van uitleen, met (voor bibliotheekbegrippen) korte periodes
* het idee om RFID ook te gebruiken voor informatie over plaatsing

## Eerdere projecten bij de UBVU ##

Twee recente eerdere aanpassingen in de open opstelling zijn relevant als achtergrond bij deze visie:

* Herinrichting Humaniorabibliotheken (Minerva-project)
* Integratie collecties 3e en 4e etage op 2e etage

### Herinrichting Humaniorabibliotheken (Minerva-Project) ###

In dit project is de opstelling op 9/10 gerealiseerd zoals die nu is. Het project is in december 2011 afgesloten en in de eerste maanden van 2013 geëvalueerd. Het doel met betrekking tot de collectie (los van andere doelstellingen, bijvoorbeeld op het gebied van dienstverlening) was om een thematisch ingerichte en actuele open opstelling te creëren, waarmee het bibiliotheekbezit geëtaleerd werd. Daartoe werd de open opstelling uitgebreid van 35.000 banden naar 50.000 banden (aanvankelijk gepland 80.000 banden), met alle geesteswetenschappelijke collecties (vanuit drie locaties) bijeen in één duplex. Er is onderscheid gemaakt tussen naslagwerken, uitleenbare werken en tentamenliteratuur. Op de 9e verdieping staan de uitleenbare boeken per vakgebied na de naslagwerken; op de 10e verdieping staan deze voor alle vakgebieden vooraan in de studiezaal. Op de 9e is één tentamenliteratuurkast voor alle vakgebieden binnen de Geesteswetenschappen gerealiseerd. Op twee manieren wordt bepaald welke boeken in deze kast geplaatst worden: op basis van voorgeschreven literatuur in de studiegids of op aanvraag door de docent. Lopende jaargangen van tijdschriften staan op één plek, maar in drie alfabetten (voor Godgeleerdheid, Patristiek, Filosofie; voor Geschiedenis, Kunstgeschiedenis, ACW, Moderne talen; voor Oudheid).

Bevindingen uit de evaluatie:

* Veel gebruikers willen meer boeken in open opstelling, de hoeveelheid naslagwerken is voldoende
* Grote tevredenheid met tentamenliteratuurkast. 
* Mensen missen bewegwijzering op de planken in de kasten.

De aanbevelingen uit de evaluatie met betrekking tot collectie zijn als volgt:

> *  door naslagwerken strikt te beperken tot encyclopedieën, bibliografieën, vakspecifieke woordenboeken en een beperkt aantal primaire bronnen komt extra ruimte beschikbaar om uitleenbaar materiaal in open opstelling te zetten. Dit zou de druk op de pakrondes kunnen verminderen omdat de klant de keuze heeft boeken uit de open opstelling zelf te lenen of te wachten op de pakronde.
* door aanpassing van het leenbeleid van naslagwerken (bijv. dagleen via zelfservice) kan de druk op de studieplekken op de 9e en 10e verdieping verminderen.
* door alle uitleenbare boeken in open opstelling van Letteren bij elkaar te plaatsen zou het geheel overzichtelijker worden. Ook de indeling van de naslagwerken behoeft een duidelijker indeling waarbij (meer) boekblokken in de kasten de vindbaarheid ten goede zullen komen.

Tegelijkertijd vond er een parallel project plaats, waarin de mogelijkheden van een nieuw plaatsingssysteem werden onderzocht. De conclusie van dit project was dat een nieuw plaatsingssysteem niet de beste oplossing was voor het geschetste probleem.[^probleemvindbaarheid] Het zou bovendien een grote inspanning vergen, terwijl het belang en de omvang van de open opstelling in de toekomst zou afnemen. Daarom zijn de bestaande plaatsingssystemen gehandhaafd.

### Integratie collecties 3e en 4e etage op 2e etage ###

De open opstelling is gekrompen van ruim 114.000 banden naar ruim 25.000 banden. Het aantal naslagwerken is beperkt; de uitleenbare boeken zijn geselecteerd op basis van uitleencijfers. Alle tentamenliteratuur is bij elkaar geplaatst. Voor Rechten zijn ook (oudere jaargangen van) tijdschriften die niet digitaal beschikbaar zijn opgenomen. 


[^taiga2011]: Taiga Forum 2011 Provocative Statements, <https://docs.google.com/file/d/0B2d713FZA72Mdnh1bmZwZ2k3VW8/edit>.

[#Lewis:2013]: D.W. Lewis, 'From Stacks to the Web: The Transformation of Academic Library Collecting', *College and Research Libraries*, 2013 (74), 159-177

[#Sun/Chen2012]: H. Sun, K, Chen, 'A proposed model for library stacks management', *Library Collections, Acquisitions, and Technical Services*, 2012 (36:1-2), 24-29

[^probleemvindbaarheid]: "Een belangrijk probleem van de huidige open opstellingen is dat de bezoeker die een boek zoekt via de catalogus, dit boek niet gemakkelijk op de zaal kan vinden. Daarnaast zijn de open opstellingen, m.n. in het hoofdgebouw, niet aantrekkelijk en duidelijk genoeg voor wie niet eerst in de catalogus zoekt."


